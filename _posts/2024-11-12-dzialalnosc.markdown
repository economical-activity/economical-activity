---
layout: post
title: "Działalność gospodarcza"
date: 2024-11-16
categories: poem
---

**I. Paweł lat 30**

A.

Założyłem firmę
Nie ma w tym nic złego
Obciążenie daninami
Przez pierwsze dwa lata
Jest niewielkie

Krążę po mieście
Liczę płyty w chodniku
Zapalają się pierwsze latarnie

Mordy ludzi jakieś czerwone
Idę napić się piwa
Bo jest tańsze niż mocniejsze alkohole
Na mieście

Stresuję się
Nie jest łatwo prowadzić firmę
Czuję ciężar

Wyciągam z plecaka
Podpisany przez własną osobę
Wniosek

Wkurwia mnie społeczeństwo i jego urzędy
Nie wiem po co
Jestem jego częścią

Wniosek jest pomięty
Czy dam sobie radę
Wniosku nie umiem
Utrzymać w schludności

Wielu ludziom się udaje
Może mnie też
Piwo wali mój lęk
Swoim niezawodnym młotem

B.

Smak piwa w czerwonej mordzie
Budzi mnie rano
To jest moja morda

W ręce pogięty wniosek
Ciemnieje jakby nie chciał
Odbijać światła

Już pora
Lęk przed
Działalnością gospodarczą
Wygrywa

Odchodzę

C.

Istnieje życie po śmierci
Widzę siebie odcinanego
Ze sznura
Przez służby

Sanitariuszy
Prowadzących działalność
Dłużej ode mnie

Nie muszę już prowadzić działalności
Życie po śmierci
Trwa tylko minutę


**II. Karolina lat 29**

A.

Założyłam dzisiaj działalność
Weszłam do pokoju
Myślałam że będzie jak za komuny

Nie było
Procedury administracyjne
Nie wzbudziły moich emocji

Przed złożeniem podpisu
Wyjrzałam przez okno w urzędzie
Akurat zapaliły się latarnie

W oczach urzędniczki
Odbijały się ubrania
Oglądała je w komórce

Szklanka w koszyku
Zastąpiona śmiesznym kubkiem
Podstarzała drukarka

Składam podpis

B.

Jesień to nienajlepsza pora
Na działalność
Dodatkowo

Sytuacja geopolityczna
I zodiak
Nie układają się korzystnie

Ale muszę zacząć wykazywać przychód
Inaczej
Urząd skarbowy
Się zainteresuje


**III. Norbert lat 38**

A.

Jestem poetą
Założyłem działalność
Bo muszę wystawić fakturę
Za garść utworów

Wydawnictwo nie zgodziło się
Na inną formę rozliczenia

Otworzę ją i pewnie zaraz zamknę
Wychodzę z urzędu
Podwójnym frajerem
Takie rzeczy można załatwić zdalnie

Twarze ludzi jakieś takie czerwone
Może to od światła latarni

Jakiś człowiek wyszedł z urzędu
Gapi się
Ma pusty czerwony wzrok

Jestem poetą
Rejestruję to wszystko
Tę rzeczywistość

Ale niewiele tu jest do rejestrowania
Idę do domu wystawiać fakturę
Wolnym krokiem


B.

Myślę o swoim losie
Trochę śmierdzi powietrze

Opadam z sił
Siadam
Na piwo

A tam już siedzi
Ten przedsiębiorca
Z czerwoną mordą

Udaję
Że go nie widzę
Może to konkurencja

Zasypiam
Śni mi się
Zakład pracy chronionej

C.

Jeb
Straszny hałas
Budzi mnie znad piwa

Jakąś babę przejechał samochód
Przed urzędem
Wychodzę zobaczyć

Jakąś kartę
Zefir smogu
Umieszcza w moich dłoniach

To wniosek
Podobny i ja dziś wypełniałem
Tej biednej kobiecie wypadł z rąk

Zachowam go
Jeśli kobieta przeżyje
Oddam

I tak jej wniosek i mój
Stykają się ze sobą
Zespoleni jedną ofertówką

W ofertówce wnioski
Zaczynają uprawiać sex
Zapomniałem wziąć leków

Ciemno prawie noc
Myślę
Mam mdłości

To tytuł książki
Joanny Bator
Idę się zabić

**IV. Iwona lat 45**

Jeszcze dziesięć minut do końca
Interesantów na korytarzu już nie ma
Wyciągam telefon

Palec lata
Na jego końcówce
Podniszczona hybryda

„Krakowski kredens zniszczył jej życie”
„Nowe szaty króla papieru toaletowego”
„Spółka z zaświatów”

Wybieram
„Do niecodziennej sytuacji…
…trójka denatów…

Może w zaświatach
Te trzy jednoosobowe działalności
Połączy spółk”

Żart w tabloidzie
Na granicy smaku
Trzy twarze wracają przed Iwony oczy

Purpurowe
Od jesiennych liści
Teraz w kostnicy leżą blade

Wybija 15:30
Koniec pracy
Iwona wstaje

Patrzy przez okno
I oddala
Plany przejścia na swoje



